:title: CS50 - найкращій онлайн курс для початківців від Гарварда?

Введення
========

Ви відкрили цей допис, і тепер ми у скрутному становищі: я бажаю, щоб усі
дочитали його до кінця, але частина з вас вважає, що CS50 - це перехвалена,
поверхнева шняга; а інша частина з якоїсь причини цього не розуміє.

Жартую.

Кожен має право на власну думку. Навіть на таку, що CS50 найліпше підходить
для розробників-початківців.
Головне, щоб ця думка не завадила вам дочитати допис до кінця.
Інакше, як ви дізнаєтесь, що вона не вірна.

Усім мої вітання, з вами Сергій, і це перший не хвалебний огляд
"CS50: Вступ до програмування" від університету Гарварда.

Що таке CS50?
=============

Якщо не заглиблюватись у деталі - один з найкращих курсів введення до
комп'ютерних наук. Оригінально розроблений в Гарварді, тепер викладається
у декількох університетах, а також доступний для проходження онлайн на різних
платформах.

CS50 має доволі гарну структуру [#]_ і надає фундаментальні знання до
:abbr:`CS (Computer Science)`.

.. [#] Принаймні перша половина (прим. авт.)

Як викладають CS50?
-------------------

Для тих, хто не навчається в кампусі (тобто не ходить до гарвардських авдиторій
своїми ногами) курс представлений медіатекою відеолекцій.
Викладає курс професор Девід Дж. Малан - мега харизматичний дядько, та де-факто
обличчя CS50. Доволі захопливо він розповідає про те, як комп'ютери зберігають
дані та які базові операції доступні; а ще, з якоїсь причини, він ненавидить
друковані телефоні довідники.

Саме Девід трансформував курс у його теперішню форму, і продовжує стежити за
реаліями сьогодення та оновлювати зміст CS50.
За допомогою лаконічних слайдів, наочного написання коду та взаємодії зі
студентами впродовж 11 - 12 тижнів він буде розповідати про комп'ютерні науки.
А ще саме він зробив курс відкритим: тепер будь хто може записатись та пройти
його за відеолекціями.

До кожного (майже) лекційного відео додається декілька відносно коротких відео,
на яких вже асистенти Девіда роз'яснюють здебільшого суто технічну сторону
наданої інформації: додають деталі реалізації, розповідають про більш просунуті
алгоритми, тощо.

Стислий зміст курсу
-------------------

Кому дуже цікаво, програма курсу легко гуглиться. Я ж не буду в котре робити
копіпаст, а просто скажу, що на цьому курсі ви дізнаєтесь наступне:

- комп'ютерні науки вивчають дані, та методи взаємодії з ними
- комп'ютери (або більш точно їх процесори) оперують машинним кодом,
  і не розуміють нічого окрім цього коду
- для кожної окремої архітектури існують окремий набір команд машинного коду
- дані зберігаються в пам'яті, та в залежності від свого типу займають певну
  кількість комірок
- високорівневі мови програмування дозволяють створювати програми абстрагуючись
  від машинного коду, а перетворення вихідного коду відбувається за допомогою
  спеціальних програм: компіляторів або інтерпретаторів.
- усі мови програмування мають реалізацію найпоширеніших типів даних,
  їх структур, та надають змогу реалізувати відсутні структури самостійно
  (в більшості випадків).
- алгоритм - це визначена послідовність операцій та умов до їх виконання,
  а також вхідні та вихідні дані, які використовуються та генерується цією
  послідовністю
- програмування тримається на структурах даних та алгоритмах.
- більшість мов програмування вже має реалізовані рішення для найпоширеніших
  завдань; ці рішення збираються у програмні бібліотеки, або ж у просунені
  конструктори для використання в певному домені (фреймворки).

І... щойно я доволі точно переказав зміст усього курсу та заощадив вам 200+
годин на його проходження.

Звісно, моя версія не така цікава та захоплива.

Про що насправді CS50
---------------------

Це підготовка, або з вашого дозволу, - дошкільний клас - для програмістів.
Коли взяти підручник для початківця з будь-якої мови програмування, то зміст
перших 4 - 6 глав як раз і будуть розповідати під час CS50.

Хтось може поцікавитись:
"Що значить будь-який?
Чому у CS50 така універсальність щодо мов програмування?"

А відповідь проста: CS50 вчить основам, та застосуванню базових операцій.
Більшість, включно з самими викладачами курсу, сходяться на думці що CS50
не підходить для підготовки праці "в полі" або для отримання праці ASAP.
Проте курс від самого початку не має цього на меті, тому все чесно.

Допитливий читач може зрозуміти це, якщо просто гляне на перелік мов,
яких торкається CS50[#]_:

- Scratch
- C
- Python
- SQL
- HTML
- CSS
- JavaScript

.. [#] Актуально для версії 2024-го року

Це надає можливість оглядово подивитись на підходи та реалізацію одних і тих
самих операцій в різних мовах програмування, та виокремити загальні шаблони до
розв'язку певних завдань за допомогою чого завгодно.
А іноді, окрема мова просто більш підходить для демонстрації конкретної
операції(й).

Ви ж насправді не думали, що під час CS50 вас навчать користуватись більше ніж
3-ма мовами мовами трохи менше ніж за 3 місяці.

Чи достатньо цього?
-------------------

Ні. Не достатньо[#]_.

.. [#] Якщо ваша мета просто підняти загальну обізнаність, то декількох
       перших лекцій буде досить.

До суті
=======

Чому CS50 рекомендують, як курс для початківців?
------------------------------------------------

На це питання можливі декілька відповідей.
Свої ролі відіграють багато факторів: репутація Гарварда, популярність CS50,
захоплення викладачем, вмотивована (або ж ні) зневага до вітчизняних IT-курсів,
тощо.

Перш за все, треба питати:
"А чому хтось взагалі вирішив займатись програмуванням"?

Якщо людина бажає знайти роботу та поліпшити фінансовий статок, CS50 аж ніяк не
підходить на роль курсу, який допоможе зробити це "тут і зараз". Як і будь яка
широка тема - це гра в довгу, де за CS50 має йти CS51 [#]_, а за тим ще щось.

.. [#] CS51: Abstraction and Design in Computation

Чому ж досвідчений IT-вець може порадити курс, який явно не закриває потреби
"тут і зараз"? Найпростіша відповідь: людина не розуміє потреби, та/або не
бажає з ними розбиратись. І тут нема за що звинувачувати - кожен відповідає
лише за власне життя. Не обов'язково хтось має на меті завадити вам, як
початківцю. CS50 дійсно закриває базові питання - і для середньостатистичного
програміста ланцюжок працює як: там розкажуть базу, а далі вже якось самостійно
розбереться.
