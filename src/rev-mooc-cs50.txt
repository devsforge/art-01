:title: CS50 - найкращій онлайн курс для початківців від Гарварда?

Введення
========

Ви відкрили цей допис, і тепер ми у скрутному становищі: я бажаю, щоб усі
дочитали його до кінця, але частина з вас вважає, що CS50 - це перехвалена,
поверхнева шняга; а інша частина з якоїсь причини цього не розуміє.

Жартую.

Кожен має право на власну думку. Навіть на таку, що CS50 найліпше підходить
для розробників-початківців.
Головне, щоб ця думка не завадила вам дочитати допис до кінця.
Інакше, як ви дізнаєтесь, що вона не вірна.

Усім мої вітання, з вами Сергій, і це перший не хвалебний огляд
"CS50: Вступ до програмування" від університету Гарварда.

Що таке CS50?
=============

Якщо не заглиблюватись у деталі - один з найкращих курсів введення до
комп'ютерних наук. Оригінально розроблений в Гарварді, тепер викладається
у декількох університетах, а також доступний для проходження онлайн на різних
платформах.

CS50 [#]_ має доволі гарну структуру [#]_ і надає фундаментальні знання до
:abbr:`CS (Computer Science)`.

.. [#] Якщо бути точним, то "CS50" називається саме "кампусна" версія курсу,
       у той час, як в цій статті розглядається CS50x
       :abbr:`MOOC (Massive Open Online Course)`.
       Але для простоти, я буду користуватись назвою "CS50", і додавати
       уточнення за потреби.
.. [#] Принаймні перша половина (прим. авт.)

Як викладають CS50?
-------------------

Для тих, хто не навчається в кампусі (тобто не ходить до гарвардських авдиторій
своїми ногами) курс представлений медіатекою відеолекцій.
Викладає курс професор Девід Дж. Малан - мега харизматичний дядько, та де-факто
обличчя CS50. Доволі захопливо він розповідає про те, як комп'ютери зберігають
дані та які базові операції доступні; а ще, з якоїсь причини, він ненавидить
друковані телефоні довідники.

Саме Девід трансформував курс у його теперішню форму, і продовжує стежити за
реаліями сьогодення та оновлювати зміст CS50.
За допомогою лаконічних слайдів, наочного написання коду та взаємодії зі
студентами впродовж 11 - 12 тижнів він буде розповідати про комп'ютерні науки.
А ще саме він зробив курс відкритим: тепер будь хто може записатись та пройти
його за відеолекціями.

До кожного (майже) лекційного відео додається декілька відносно коротких відео,
на яких вже асистенти Девіда роз'яснюють здебільшого суто технічну сторону
наданої інформації: додають деталі реалізації, розповідають про більш просунуті
алгоритми, тощо.

Стислий зміст курсу
-------------------

Кому дуже цікаво, програма курсу легко гуглиться. Я ж не буду в котре робити
копіпаст, а просто скажу, що на цьому курсі ви дізнаєтесь наступне:

- комп'ютерні науки вивчають дані, та методи взаємодії з ними
- комп'ютери (або більш точно їх процесори) оперують машинним кодом,
  і не розуміють нічого окрім цього коду
- для кожної окремої архітектури існують окремий набір команд машинного коду
- дані зберігаються в пам'яті, та в залежності від свого типу займають певну
  кількість комірок
- високорівневі мови програмування дозволяють створювати програми абстрагуючись
  від машинного коду, а перетворення вихідного коду відбувається за допомогою
  спеціальних програм: компіляторів або інтерпретаторів.
- усі мови програмування мають реалізацію найпоширеніших типів даних,
  їх структур, та надають змогу реалізувати відсутні структури самостійно
  (в більшості випадків).
- алгоритм - це визначена послідовність операцій та умов до їх виконання,
  а також вхідні та вихідні дані, які використовуються та генерується цією
  послідовністю
- програмування тримається на структурах даних та алгоритмах.
- більшість мов програмування вже має реалізовані рішення для найпоширеніших
  завдань; ці рішення збираються у програмні бібліотеки, або ж у просунені
  конструктори для використання в певному домені (фреймворки).

І... щойно я доволі точно переказав зміст усього курсу та заощадив вам 200+
годин на його проходження.

Звісно, моя версія не така цікава та захоплива.

Про що насправді CS50
---------------------

Це підготовка, або з вашого дозволу, - дошкільний клас - для програмістів.
Коли взяти підручник для початківця з будь-якої мови програмування, то зміст
перших 4 - 6 глав як раз і будуть розповідати під час CS50.

Хтось може поцікавитись:
"Що значить будь-який?
Чому у CS50 така універсальність щодо мов програмування?"

А відповідь проста: CS50 вчить основам, та застосуванню базових операцій.
Більшість, включно з самими викладачами курсу, сходяться на думці що CS50
не підходить для підготовки праці "в полі" або для отримання праці ASAP.
Проте курс від самого початку не має цього на меті, тому все чесно.

Допитливий читач може зрозуміти це, якщо просто гляне на перелік мов,
яких торкається CS50 [#]_:

- Scratch
- C
- Python
- SQL
- HTML
- CSS
- JavaScript

.. [#] Актуально для версії 2024-го року

Це надає можливість оглядово подивитись на підходи та реалізацію одних і тих
самих операцій в різних мовах програмування, та виокремити загальні шаблони до
розв'язку певних завдань за допомогою чого завгодно.
А іноді, окрема мова просто більш підходить для демонстрації конкретної
операції(й).

Ви ж насправді не думали, що вас навчать користуватись більше ніж
3-ма мовами трохи менше ніж за 3 місяці.

Чи достатньо цього?
-------------------

Ні. Не достатньо [#]_.

.. [#] Якщо ваша мета просто підняти загальну обізнаність, то декількох
       перших лекцій буде досить.

До суті
=======

CS50 складний
-------------

Маю відзначити, що багато хто скаржиться на складність курсу.
І це доволі очікувано. CS50 надає базові основи, у той час як практичні
завдання цієї програми вимагають вміло застосовувати лекційний та додатковий
матеріали та результати самостійних пошуків у незнайомому середовищі.

На пальцях: на лекції вам скажуть, що 2 + 2 дорівнює 4, а в якості домашнього
завдання попросять розв'язати нелінійне рівняння [#]_.

.. [#] Не переймайтесь, CS50 не про математику. Це просто наочний приклад.

Так, цей курс надає виклик, але в ньому нема нічого неможливого.
Зрештою, близько 5% студентів впорались з усіма завданнями курсу
:cite:`de:41.1`.

Ліпший курс від Гарварда
------------------------

Фраза, винесена у підзаголовок, - банальна підміна понять.
Вам пропонують без додаткових навантажень доєднатись до еліти - прослухати курс
на рівних зі студентами одного з топових вишів планети.

Чому б не піти далі, і просто не вступити до Гарварда? Так, це не легко, але
в цьому нема нічого неможливого. Зрештою, близько 3% абітурієнтів роблять це
щороку :cite:`usnews:harvard-admissions`.

Цікава історія: мене новина про вихід CS50 онлайн застала у гуртожитку. Вже
не згадаю - навчався я на старших курсах, чи заскочив до когось у гості після
свого випуску, але це було задовго до того, як Prometheus переклали курс та
виклали його на своїй платформі. І якось так сталось, що з новини зникло
згадування про Гарвард; був лише перелік лекцій, та коротка анотація до кожної,
і нотатка, що це від американського вишу.
Тоді ми сприйняли курс як щось дуже посереднє - "у нас це розповідають на
перших 3-х чи 4-х лекціях першокурсникам, а тут декілька місяців якоюсь фігнею
займаються".

Чим більше згадок про елітарність, обраність та будь чого, що не стосується
предмету самого по собі - тим вища вірогідність того, що вам намагаються
продати щось під виглядом того, чим воно не є.

Я не маю на увазі, що факт про гарвардське походження курсу треба промовчати;
я кажу, що на мою думку це доволі дивно, коли походження курсу має більшу вагу,
ніж його зміст.

Звісно, я не звинувачую гарвардських професорів,
я швидше кажу про тутешніх своїх колег.

Декілька тижнів тому, коли я готувався до праці над цим текстом, я залпом
переглянув усі відео про CS50, які тільки знайшов у українському сегменті
YouTube. А потім, через деякий час, я згадував усе, що мені запам'яталось.
Так от, загально мені вдалось зробити от такі записи:

- курс викладають в Гарварді
- ще в якихось іменитих американських ВНЗ
- викладає харизматичний професор
- декілька лекцій проводили якісь відомі дядьки з IT-тусовки
- вивчають якісь базові штуки пов'язані з програмуванням
- можна пройти безкоштовно

Не бажаю вихвалятись, але у мене від дитинства доволі гарна пам'ять.
Погодьтесь, "безкоштовний" та "від Гарварда" - не ті характеристики,
які бажаєш побачити до навчального курсу першими, та чи не єдиними [#]_.

.. [#] Звісно, це каже більше про зміст самих відео, ніж про CS50.
