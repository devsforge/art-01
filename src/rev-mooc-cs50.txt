:title: CS50 - найкращий онлайн курс для початківців від Гарварда?
:version: 2025.04-rc1
:abstract: |
    TBD...

.. |trade| unicode:: U+2122 .. TRADEMARK SYMBOL

Введення
========

Ви відкрили цю статтю, і тепер ми у незручному становищі: я бажаю, щоб усі
дочитали її до кінця, але частина з вас вважає, що CS50 - це перехвалена,
поверхнева шняга; а інша частина з якоїсь причини цього не розуміє.

Жартую.

Кожен має право на власну думку. Навіть на таку, що CS50 найліпше підходить
для розробників-початківців.
Головне, щоб ця думка не завадила вам дочитати статтю до кінця.
Інакше, як ви дізнаєтесь, що вона не вірна.

Усім мої вітання, з вами Сергій, і це перший не хвалебний огляд
"CS50: Вступ до програмування" від університету Гарварда [#]_.

.. [#] Якщо бути точним, то "CS50" називається саме версія курсу для кампуса,
       у той час, як в цій статті розглядається CS50x
       :abbr:`MOOC (Massive Open Online Course)`.
       Але для простоти, я буду користуватись назвою "CS50", і додавати
       уточнення за потреби.

Що таке CS50?
=============

Якщо не заглиблюватись у деталі - один з найкращих курсів введення до
комп'ютерних наук. Оригінально розроблений в Гарварді, тепер викладається
у декількох університетах, а також доступний для проходження онлайн на різних
платформах.

CS50 має доволі гарну структуру [#]_ і надає фундаментальні знання про
:abbr:`CS (Computer Science/Комп'ютерні науки)`.

.. [#] Принаймні перша половина (прим. авт.)

Як викладають CS50?
-------------------

Для тих, хто не навчається в кампусі (тобто не ходить до гарвардських авдиторій
своїми ногами) курс представлений медіатекою відеолекцій.
Викладає курс професор Девід Дж. Малан - мега харизматичний дядько, та де-факто
обличчя CS50. Доволі захопливо він розповідає про те, як комп'ютери зберігають
дані та які базові операції доступні; а ще, з якоїсь причини, він ненавидить
друковані телефонні довідники.

Саме Девід трансформував курс у його теперішню форму, і продовжує стежити за
реаліями сьогодення та оновлювати зміст CS50.
За допомогою лаконічних слайдів, наочного написання коду та взаємодії зі
студентами впродовж 11 - 12 тижнів він буде розповідати про комп'ютерні науки.
А ще саме він зробив курс відкритим: тепер будь хто може записатись та пройти
його за відеолекціями.

До кожного (майже) лекційного відео додається декілька відносно коротких відео,
на яких вже асистенти Девіда роз'яснюють здебільшого суто технічну сторону
наданої інформації: додають деталі реалізації, розповідають про більш просунуті
алгоритми, тощо.

Стислий зміст курсу
-------------------

Кому дуже цікаво, програма курсу легко гуглиться. Я ж не буду в котре робити
копіпаст, а просто скажу, що на цьому курсі ви дізнаєтесь наступне:

- комп'ютерні науки вивчають дані, та методи взаємодії з ними.
- комп'ютери (або більш точно їх процесори) оперують машинним кодом,
  і не розуміють нічого окрім цього коду.
- для кожної окремої архітектури процесора існує набір зрозумілих команд
  машинного коду.
- комп'ютерна програма - це послідовність інструкцій,
  які має виконати комп'ютер.
- високорівневі мови програмування дозволяють створювати програми абстрагуючись
  від машинного коду, а перетворення вихідного коду відбувається за допомогою
  спеціальних програм: компіляторів або інтерпретаторів.
- кожна мова програмування визначає свій синтаксис - правила написання програм
  цією мовою.
- усі мови програмування мають реалізацію найпоширеніших типів даних,
  їх структур, та надають змогу реалізувати відсутні структури самостійно
  (в більшості випадків).
- усі мови програмування мають можливість виконувати (або не виконувати) окремі
  блоки коду, або виконувати їх повторно (циклічно) в залежності від умови.
- також мови програмування надають можливість виокремити окремі блоки коду
  у функції - окремі програмні сутності, які можуть бути використані повторно
  у різних місцях програми.
- дані зберігаються в пам'яті, та в залежності від свого типу займають певну
  кількість комірок
- алгоритм - це визначена послідовність операцій та умов до їх виконання,
  а також вхідні та вихідні дані, які використовуються та генеруються цією
  послідовністю.
- програмування засновано на структурах даних та алгоритмах.
- найпоширеніші завдання вже мають реалізацію певною (або частіше декількома)
  мовою програмування; такі рішення збираються у функціональні бібліотеки,
  або просунуті конструктори для використання в певному домені (фреймворки).

І... щойно я доволі точно переказав зміст усього курсу та заощадив вам 100+
годин [#]_ на його проходження.

Звісно, моя версія не така цікава та захоплива.

.. [#] CS50 вимагає залученості від 6 до 18 годин на тиждень
       протягом 11 (+1) тижнів

Про що насправді CS50
---------------------

Це підготовка, або з вашого дозволу, - дошкільний клас - для програмістів.
Коли взяти підручник для початківця з будь-якої мови програмування, то зміст
перших 4 - 6 глав як раз і будуть розповідати під час CS50.

Хтось може поцікавитись:
"Що значить будь-який?
Чому у CS50 така універсальність щодо мов програмування?"

А відповідь проста: CS50 вчить основам, та застосуванню базових операцій.
Більшість, включно з самими викладачами курсу, сходяться на думці що CS50
не підходить для підготовки праці "в полі" або для отримання праці ASAP.
Проте курс від самого початку не має цього на меті, тому все чесно.

Допитливий читач може зрозуміти це, якщо просто гляне на перелік мов,
яких торкається CS50 [#]_:

- Scratch
- C
- Python
- SQL
- HTML
- CSS
- JavaScript

.. [#] Актуально для версії 2024-го року

Це надає можливість оглядово подивитись на підходи та реалізацію одних і тих
самих операцій в різних мовах програмування, та виокремити загальні шаблони до
розв'язку певних завдань за допомогою чого завгодно.
А іноді, окрема мова просто більш підходить для демонстрації конкретної
операції(й).

Ви ж насправді не думали, що вас навчать користуватись більше ніж
3-ма мовами трохи менше ніж за 3 місяці.

Чи достатньо цього?
-------------------

Ні. Не достатньо [#]_.

.. [#] Якщо ваша мета просто підняти загальну обізнаність, то декількох
       перших лекцій буде досить.

До суті
=======

CS50 складний
-------------

Маю відзначити, що багато хто скаржиться на складність курсу.
І це доволі очікувано. CS50 надає основи, у той час як практичні завдання
цієї програми вимагають вміло застосовувати лекційний та додатковий
матеріали і результати самостійних досліджень у незнайомому середовищі.

На пальцях: на лекції вам скажуть, що 2 + 2 дорівнює 4, а в якості домашнього
завдання попросять розв'язати нелінійне рівняння [#]_.

.. [#] Не переймайтесь, CS50 не про математику. Це просто наочний приклад.

Так, цей курс надає виклик, але в ньому немає неможливих завдань.
Зрештою, близько 5% студентів впорались з усіма завданнями курсу
:cite:`de:41.1`.

Ліпший курс від Гарварда
------------------------

Фраза, винесена у підзаголовок, - банальна підміна понять.
Вам пропонують без додаткових навантажень доєднатись до еліти - прослухати курс
на рівних зі студентами одного з топових вишів планети.

Чому б не піти далі, і просто не вступити до Гарварда? Так, це не легко, але
в цьому нема нічого неможливого. Зрештою, близько 3% абітурієнтів роблять це
щороку :cite:`usnews:harvard-admissions`.

Чим більше згадок про елітарність, обраність та будь чого, що не стосується
предмету самого по собі - тим вища вірогідність того, що вам намагаються
продати щось під виглядом того, чим воно не є.

Я не кажу, що факт про гарвардське походження курсу треба замовчувати;
але на мою думку це доволі дивно, коли походження курсу має більшу вагу,
ніж його зміст.

Звісно, я не звинувачую гарвардських професорів,
я швидше кажу про тутешніх своїх колег.

Декілька тижнів тому, коли я готувався до праці над цим текстом, я залпом
переглянув усі відео про CS50, які тільки знайшов в українському сегменті
YouTube. А потім, через деякий час, я згадував усе, що мені запам'яталось.
Так от, загально мені вдалось загадати наступне:

- курс викладають в Гарварді
- ще в якихось іменитих американських ВНЗ
- викладає харизматичний професор
- декілька лекцій проводили якісь відомі дядьки з IT-тусовки
- вивчають якісь базові штуки пов'язані з програмуванням
- можна пройти безкоштовно

Не бажаю вихвалятись, але у мене від дитинства доволі гарна пам'ять.
Погодьтесь, "безкоштовний" та "від Гарварда" - не ті характеристики,
які бажаєш побачити до навчального курсу першими, та чи не єдиними [#]_.

.. [#] Звісно, це каже більше про зміст тих самих відео, ніж про CS50.

Цікава історія
^^^^^^^^^^^^^^

Мене новина про вихід CS50 онлайн застала у гуртожитку.
Вже не згадаю - навчався я на старших курсах, чи заскочив до когось у гості
після того як закінчив навчання, - але це було задовго до того,
як Prometheus переклали курс та виклали його на своїй платформі.
І якось так сталось, що з новини зникло згадування про Гарвард;
був лише перелік лекцій, та коротка анотація до кожної, і нотатка, що це
від американського вишу.
Тоді ми сприйняли курс як щось дуже посереднє: "У нас це розповідають на
перших 3-х чи 4-х лекціях першокурсникам, а тут декілька місяців якоюсь
фігнею займаються".

Чому взагалі хтось рекомендує цей курс?
---------------------------------------

А чому б ні? Курс дійсно не поганий. Знову ж згадка про Гарвард додає +100
до значущості. В певних колах CS50 доволі популярний. Та й Девід доволі гарно
розповідає [#]_.

.. [#] Справедливості заради, маю зазначити, що під час праці над цим текстом,
       мене його розповіді почали бісити, і я знаходився у перманентному стані
       "це ж було вже". Проте, швидше за все, це пов'язано з тим, що мені
       довелось по декілька разів переглядати лекційні та додаткові відео,
       і я припускаю, що студенти курсу не стикаються з такою проблемою.
       (прим. авт.)

А якщо бажаєте на чистоту: **я не маю впевненої відповіді на це питання**.

Я маю враження, що апологети CS50 в своїй більшості завершили ознайомлення з
курсом на змісті. Або ж взагалі свідомо не розглядали ніяких інших варіантів.
Якщо це не так, мені буде доволі важко виправдати таку рекомендацію інакше як
навмисним створенням перешкод новачкам. А я не звик шукати злий намір у чиїхось
діях, особливо коли їх можна пояснити більш банально.

Справді, розібратись що саме підійде новачку в такій великій індустрії як IT,
підібрати гарний сетап матеріалів та ресурсів - все це (та інше) вимагає дуже
багато часу. Повірте мені - я робив - рахунок йде на дні, і посиденьками за
кавою не обмежитись. В цьому плані відповідь "Пройди CS50 від Гарварда" явно
виграє у альтернативних "Мені нема коли з тобою возитись, відвали" та "Не знаю.
Хто б мені що порадив".

І я не маю жодного морального права засуджувати когось за таке.

Засуджувати - ні, а от спитати: "Ви угораєте?" - можу. Тому, щоб двічі не
вставати, моя версія рубрики

Критикуєш - пропонуй
====================

Я просто пройдусь по тих аргументах на користь CS50 які зустрічав найчастіше.

- CS50 фокусується на C, яка основна та взагалі найліпша.

Вирази "Бути програмістом" та "Знати С" дійсно були тотожні... десь так у
90-х. Навіщо мені забивати голову C, якщо я просто бажаю шльопати форми для
веб?

- CS50 не вчить конкретній мові програмування, він надає базовані основні
  основи|trade| для подальшого занурення у конкретну мову програмування.

Я не бачив жодної документації до мови програмування, як б починалась не з
опису базових типів та специфіки їх реалізації. Так само, автори документації
не замовчували про умови, цикли, тощо. Тому поки документація якоїсь мови
не рекомендує проходження CS50 - це дуже сумнівний аргумент, як на мене.

Лезо Оккама каже, що якщо результату можна досягнути без якоїсь точки на
маршруті - ця точка зайва, і має бути викинута.

- Вивчення CS50 спочатку дуже спростить вивчення {programming language}
  у майбутньому.

Мабуть, це дійсно так. Зрештою будь-яка підготовка ліпша, ніж ніякої.
Але витратити 100+ годин та нервові клітини зараз, щоб можливо(!) заощадити
собі десяток годин потім - доволі сумнівний розмін, як на мене.

- Практичні завдання CS50 дозволяють повністю, та на декількох рівнях
  опанувати всі базові навички.

Платформи накшталт LeetCode або CodeVars мають сотні тисяч завдань,
які вже класифіковані за складністю, мовою програмування та доменом.

- Під час курсу розглядають базові алгоритми

Книга "Грокаємо алгоритми" (до речі, доступна в українському перекладі)
робить те саме (і навіть більше), написана мовою, яку зрозуміє п'ятикласник,
та читається від корки до корки за пару тижнів по вечорах.
А за час, відведений під CS50, навіть мій кіт впорається.

- У Девіда класні слайди, щоб візуалізують структури даних. А ще на курсі
  пояснюють сортування бульбашкою за допомогою стаканів.

`Візуалізація від університету Сан-Франциско
<https://www.cs.usfca.edu/~galles/visualization/Algorithms.html>`_:
інтерактивна, можливо налаштувати вхідні параметри та швидкість,
та пройти алгоритмом крок за кроком в обох напрямках.

І так, "бульбашка" там також є.
Стаканчиків не помітив, але бачив відерце.

- CS50 це складний курс, який надає виклик!

Існує "Cracking the Code Interview".
Там є задачки, які не розв'яжуть з наскоку розробники з 10+ років.
І я нагадую про CodeVars із завданнями складного рівня.

- До CS50 навіть включили Django.

І у мене питання: навіщо?
Щоб сказати, що офіційний сайт Django має і файну документацію, і демо-проект
з поясненнями та інструкціями для опанування цього фреймворку?

Я ще можу зрозуміти заміну PHP (без образ) на Python та Flask.
Але відверто, веб-частина у цьому курсі виключно для галочки "дивись, як можу".
І якщо мікроскопічний Flask ще якось можна оглядово розібрати за відведений на
це тиждень, то така величезна штука як Django туди банально не влазить.

- CS50 про алгоритмічне мислення та гарний підхід до побудови застосунків.

Якщо з першим твердженням я ще можу погодитись, то от друге - вибачте - брехня.
І в нашому Всесвіті існують вже згадані "Грокаємо алгоритми", та "чиста" серія
від дядька Боба [#]_.
По-друге, абстракціями та дизайном завідує вже CS51, а повноваження CS50 на
цьому все. Тому "гарна" архітектура програми в розрізі цього курсу - це
поняття настільки суб'єктивне та притягнуте за вуха, наскільки це тільки
можливо.

.. [#] Мається на увазі серія книг "Clean Code", "Clean Architecture" та
       "Clean Craftsmanship" за авторством Роберта Мартіна, більш відомого
       в колах розробників за псевдонімом "дядько Боб".

- По завершені курсу можна отримати сертифікат від Гарварда.

У нас на дипломи профільних ВНЗ ніхто не дивиться.
І взагалі, рекрутера більше цікавить ваш стек, та попередній досвід.

Цей сертифікат можна розцінювати лише(!) як підтвердження власного вміння
ставити цілі, та досягати їх. Що також важливо. Але з урахуванням гнучкості,
яку надає CS50, вагомість досягнень тут плюс-мінус трамвайна зупинка.
Та навіть на курсах, де я викладав, у нас була можливість об'єктивно корегувати
оцінки студентів, які з якоїсь причини, вирішили розтягнути своє навчання до
нескінченості. Можливо механізм був не найліпшим, але CS50 взагалі ніякого
не має.

- Але диплом від Гарварда!

Не займайтесь самообманом. Всі прекрасно розуміють з якої саме каші той диплом
зварений. Цей курс не надає вагомих конкурентних знань (і власне не має цього
робити за задумом). Я з таким самим результатом можу показувати на співбесідах
свій табель за 1-й клас з усіма п'ятірками [#]_.

Якщо не вірите, просто знайдіть вакансію де єдиною вимогою є знання
{programming language}. Бажаю успіхів у пошуках.

.. [#] Для міленіалів, раніше ми навчались за 5-бальною системою.

- Цей курс перекладено українською на Prometheus.

Я б приняв це як аргумент ще пару років тому. Але годі вам, ШІ згенерованими
Ghibli-картинками увесь інтернет заповнив. А таку справу як переклад, та навіть
озвучка тексту, зробить легко.

І щось я не бачив останнім часом навали вакансій "без знання англійської".

- Цей курс безкоштовний, а IT-школи тягнуть тисячі за оманливі обіцянки.

По-перше, альтернативи, які я запропонував вище, не вимагають фінансових
вливань (якщо не брати до уваги рахунок за інтернет та електроенергію),
або потребують їх мінімально.

По-друге...

Я тут не про чесність окремих IT-курсів; обіцянки, які вони надають, най
залишаться на їх совісті.
Якщо по-простому, то єдина функція наших шкіл - це звести в одній точці
простору-часу неофіта та досвідченого спеціаліста, і дати їм можливість
спілкуватись.

CS50 потребує непомірно більше часу на засвоєння обсягу матеріалу набагато
меншого за програму середнього курсу від наших IT-шкіл.

Нагадаю, що час - це чи не єдиний невідновлюваний ресурс, яким володіє людина;
і з кожною секундою цього ресурсу у нас менше. А тому не все, що дешевше,
апріорі краще. Заплатити та заощадити собі години навчання, може бути набагато
ліпшим варіантом. Бо заробити гроші можна, а додаткові години - неможливо.

Замість висновку
================

TBD...
